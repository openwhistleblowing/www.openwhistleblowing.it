L'[Autorità Nazionale Anticorruzione (ANAC) e il Centro Hermes per la Trasparenza ed i Diritti Umani Digitali comunicano con reciproca soddisfazione di aver risolto amichevolmente una controversia giudiziale](https://www.anticorruzione.it/-/whistleblowing-3#p0)) circa l’applicazione della licenza GNU AGPL versione 3 al software per la gestione delle segnalazioni di illeciti [OpenWhistleblowing](https://github.com/openwhistleblowing), messo a disposizione delle amministrazioni pubbliche da ANAC, edizione derivata dalla soluzione [GlobaLeaks](https://www.globaleaks.org/) 2.60.144 di Hermes.

Le parti hanno concordato alcune modifiche al codice e alla licenza d’uso adottata da ANAC, che hanno consentito il ripristino dell’aderenza alla licenza AGPLv3 e il rispetto delle condizioni apposte da Hermes al proprio codice per concederne la licenza d’uso pubblica e gratuita.

Hermes, titolare dei diritti economici sul codice di GlobaLeaks, da cui OpenWhistleblowing è derivato, dichiara dunque pubblicamente che la licenza GNU AGPLv3 viene contestualmente ripristinata appieno e che ANAC è licenziataria di pieni diritti secondo la medesima [licenza pubblica](https://github.com/globaleaks/globaleaks/LICENSE).

Coloro che avessero scaricato, utilizzato e modificato OpenWhistleblowing a partire dalla versione originariamente pubblicata da ANAC sono invitati ad adeguare in tempi ragionevoli la propria versione alle modifiche effettuate da ANAC contestualmente alla pubblicazione del presente Comunicato, dal momento che il permesso degli autori del software è condizionato al rispetto della licenza AGPLv3 negli esatti termini pubblicati da Hermes e ANAC, e dunque non è possibile avvalersi della licenza EUPL, né della licenza AGPL v.3 senza le ulteriori integrazioni previste.

ANAC e Hermes Center si dichiarano liete dello spirito di collaborazione con cui si è pervenuti alla composizione delle differenti posizioni nell’interesse della collettività e della protezione di coloro che segnalano irregolarità nel settore pubblico, ringraziando l’opera dell’Avvocatura dello Stato e dei difensori che hanno prestato la loro assistenza con competenza e dedizione e hanno collaborato ad appianare le divergenze.
